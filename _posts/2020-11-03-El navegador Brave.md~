---
layout: post
title: "Emotet, evolució d'una xarxa de botnets"
subtitle: "l'Altra Ràdio"

date:   2021-02-02 07:28:49 +0000
categories: altraradio
series: altraradio_series
tag: Altra Ràdio
excerpt_separator: <!--more-->
---

Fa uns pocs dies Europol anunciava que havia desmantellat la xarxa de botnets EMOTET(1). Però aquesta gran xarxa d'ordinadors "zombies" té uns origens força més senzills, demostrant una gran capacitat d'adaptació, diversificació i creixement.
<!--more-->
Inicialment, quan el van detectar vers l'any 2014, EMOTET era un troià (programari maliciós que es cola a l’ordinador) que intentava captar credencials bancàries. La seva distribució es feia a través del correu electrònic quan els usuaris picaven un enllaç que els descarregava el programari maliciós (malware) o obrien un arxiu adjunt que podia executar codi (per exemple les macros del full de càlcul o el processador de textos activades, o el javascript d’una web). 

EMOTET va anar evolucionant per a incloure serveis per a desenvolupar accions de correu brossa (spam) i programari maliciós, podent descarregar, connectant-se a "la central", altres atacs. També va integrar capacitats per a camuflar-se davant els programes de detecció, canviar el seu propi codi cada cop que s’executava (polimorfisme), i passar a comportar-se com un cuc, és a dir, poder passar d’un ordinador a un altre de manera autònoma (per exemple, capturant la llista de contactes i enviant-los un correu electrònic infectat). 

Aquestes capacitats li permetien organitzar “botnets”, és a dir, xarxes de centenars de milers d’ordinadors “zombies” que, a partir de les ordres d’un ordinador central, responen amb accions coordinades. Per exemple, per a enviar de cop més correu brossa o programari de xifrat maliciós dels disc durs (ransomware), o per a consultar tots de cop un lloc web i tombar-lo amb un atac de denegació de servei (DDoS). Aquestes xarxes d’ordinadors quintacolumnistes s’oferien en lloguer com “Cybercrime as a Service”, o solucions ciber-criminals clau en mà. 

L’impacte econòmic i social, diners perduts, informació sense còpies de seguretat perduda, negocis, hospitals i administracions bloquejades, és altíssim. 

Aquesta desarticulació és un bon pas endavant, però no us confieu, altres prendran el relleu per a aprofitar el buit i seguir amenaçant-nos. 

Així doncs, com sempre, ull, precaució abans de picar enllaços o baixar fitxers, i bones còpies de seguretat recents i desconnectades de la xarxa.

(1) https://www.europol.europa.eu/newsroom/news/world%E2%80%99s-most-dangerous-malware-emotet-disrupted-through-global-action


