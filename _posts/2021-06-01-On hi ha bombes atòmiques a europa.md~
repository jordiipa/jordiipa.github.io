---
layout: post
title: "On hi ha bombes atòmiques a Europa?"
subtitle: "l'Altra Ràdio"

date:   2021-06-01 22:52:29 +0000
categories: altraradio
series: altraradio_series
tag: Altra Ràdio
excerpt_separator: <!--more-->
---

Fa uns dies, el web de [Bellingcat](https://bellingcat.com), va publicar que soldats que custodiaven armes nuclears a Europa van revelar, sense saber-ho, la localització i a vegades la quantitat i tipus de les bombes atòmiques que els EUA té a Europa. 
<!--more-->

Val la pena llegir l’entrada al web de Bellingcat[1], d’aquest i d’altres casos, i com recollint informació disponible aquí i allà, i lligant caps de fonts inicialment disperses, poden reconstruir tot un escenari i verificar-lo.

No és el primer cop que passa una cosa així, ni serà l’últim. Potser recordeu els itineraris de soldats corrent al voltant de bases que no sortien als mapes; les rutes a Strava en deixaven ben clars els perímetres. O els SMS amb phishing (smishing), o aplicacions que activaven el GPS del mòbil i enviant-ne les coodenades, deixaven al descobert les posicions dels soldats ucraïnesos en la guerra del Dombas. 

En aquest cas la fuita ha vingut a través d’una aplicació de “flash-cards”, targes digitals on en un costat hi ha preguntes i darrera les respostes. Els soldats les feien servir per a memoritzar i preparar exàmens d’especialització.  

A tall d’exemple, algunes de les preguntes-respostes definien acrònims i procediments. D’altres informaven, per exemple, sobre el nombre de magatzems, del nivell de disponibilitat de les bombes (hot/cold) o la localització de càmeres de seguretat. I tot això, disponible de franc i accessible des d’un cercador.

Sembla que tot plegat ve per pujar els plecs de targes digitals a l’arxiu personal de la web de l’aplicació, que potser, per defecte, tot i que no queda clar a la web, les deixa visibles per a tothom. 

Evidentment, hores d’ara poca cosa en deu quedar de tota aquesta informació. Potser en algun racó d’Internet Archive? O en les memòries i discs d’altres potències?  Bellingcat va avisar a l’OTAN, i sembla que les piles de targes digitals han anat desapareixent, i les aplicacions han estat esborrades dels mòbils.

És un molt bon exemple del que s’anomena OSINT (intel·ligència de fonts obertes), és a dir, dades que es poden recollir a través de fonts públiques i permeten reconstruir informació no publicada o publicada parcialment. En aquest cas, infirmació filtrada per accident, però la sort ajuda als qui estan preparats, i sempre és per accident, oi?


Font: [https://www.bellingcat.com/news/2021/05/28/us-soldiers-expose-nuclear-weapons-secrets-via-flashcard-apps/](https://www.bellingcat.com/news/2021/05/28/us-soldiers-expose-nuclear-weapons-secrets-via-flashcard-apps/)

