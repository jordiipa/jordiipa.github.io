---
layout: post
title: "Com podem ajudar Europol a resoldre casos d'abús a menors"
subtitle: "l'Altra Ràdio"

date:   2021-09-14 10:22:59 +0000
categories: altraradio
series: altraradio_series
tag: Altra Ràdio
excerpt_separator: <!--more-->
---

Europol té una secció anomenada EC3 (European Cybercrime Centre). Una de les àrees de treball és la detecció, eliminació i denúncia de pornografia infantil en línia, el que tècnicament s’anomena CSAM (Child Sexual Abuse Material).
<!--more-->

Europol té, des de 2017, una plana web on hi ha retalls d’imatges amb, per exemple, un logo d’una samarreta, un fanal del carrer, o qualsevol detall de l’escena, com una cadira o una aixeta. Evidentment no hi surt cap persona ni detall escabrós. Però ens mostren objectes que poden ajudar, si els podem identificar correctament, a localitzar l’escena del crim, resoldre el cas i arribar a la detenció i processament dels responsables.

Identificar un objecte o dir on n’hem vist d’iguals pot semblar banal, però ajuda als investigadors a situar o acotar l’escena del crim i potser identificar els responsables. Per exemple, un model d’aixeta pot vendre’s només en certs països. Aportant petites pistes podem ajudar a completar el puzzle de cada cas i portar els criminals davant la justícia.

La web és aquesta: [https://www.europol.europa.eu/stopchildabuse](https://www.europol.europa.eu/stopchildabuse)

I disposen d’un sistema de formulari anònim per a rebre les pistes, essencialment on hem vist objectes iguals (lloc i país).

**Resultats:** han rebut més de 25000 pistes i, és ben difícil, han pogut identificar llocs en 105 casos, salvant a 12 menors i portant a tribunals a 4 criminals.

Per cert, no vulgueu fer de policies amateurs en aquests temes ni copiar “proves” per a fer la denúncia, és delicte. Si mai en trobeu un cas, com per exemple el cas de fa uns mesos d’un informàtic d’una escola reparant l’ordinador d’un professor, allunyeu-vos immediatament del contingut i denuncieu-ho sense cap demora als Mossos. 


