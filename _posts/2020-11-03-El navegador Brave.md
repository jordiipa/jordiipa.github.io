---
layout: post
title: "El navegador Brave"
subtitle: "l'Altra Ràdio"

date:   2020-11-03 17:48:13 +0000
categories: altraradio
series: altraradio_series
tag: Altra Ràdio
excerpt_separator: <!--more-->
---

Segurament molts de vosaltres empreu el navegador Chrome de Google, Firefox de la fundació Mozilla o potser Safari d’Apple. N’hi ha molts més però aquest són els més populars. Avui parlarem d’un nou navegador que ja fa una bona temporada que està disponible i que va prenent cada cop més volada: Brave.
<!--more-->
Brave està basat en Chromium, la versió de codi obert del navegador Chrome de Google. Però ha estat adaptat per a minimitzar el seguiment i la publicitat, i augmentar la privadesa dels usuaris.

Com està basat en Chromium, no cal dir que tots els complements que feu servir amb Chrome, també valen per a Brave, minimitzant així, encara més, els costos del canvi. Evidentment, podeu també salvar i exportat tots els marcadors del vostre navegador i importar-los a Brave.

Algunes avantatges a banda de la més evident d’una millor privadesa: El fet de blocar galetes de seguiment i derivats, i també publicitat, fa que les planes es carreguin molt més ràpidament, no ha de carregar documents extra no relacionats amb la plana. Si el feu servir amb el mòbil, menys fitxers a transmetre implica menys dades consumides i més bateria. 
Contres: eliminant la publicitat fa que les webs que us interessen i que us mostren publicitat, perdin una bona part dels seus ingressos. Aquí cal doncs insistir en que us aboneu a les webs que seguiu i els ajudeu a mantenir-se. No hi ha res gratuït, i si voleu que segueixin oferint-vos notícies, o el que sigui, cal que els ajudem amb la nostra subscripció.

Brave té també una manera diferent de tractar la publicitat. Si hi consentiu i us hi apunteu, Brave us mostrarà publicitat, però només de certs anunciants i respectant la vostra privadesa. Quan s’activa aquesta funció, rebem uns tokens amb els que podem pagar a proveïdors de continguts. Un model molt interessant.

Podeu trobar aquest navegador a la web [brave.com](https://brave.com)


