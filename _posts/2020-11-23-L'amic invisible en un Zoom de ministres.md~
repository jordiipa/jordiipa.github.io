---
layout: post
title: "L'amic invisible en un Zoom de ministres"
subtitle: "l'Altra Ràdio"

date:   2020-11-23 10:54:54 +0000
categories: altraradio
tag: Altra Ràdio
excerpt_separator: <!--more-->
---

Segurament haureu sentit a les notícies que un periodista neerlandès va entrar en una teleconferència privada a “porta tancada” dels ministres de defensa de la Unió Europea.
[L’enllaç](https://ja.cat/altraradio1)  porta a una piulada amb el vídeo del fet i comentaris a la jugada.
<!--more-->
El tema aquí no és tant l’acció del periodista com les causes que van portar al fet i el que tot plegat ens diu.

Els participants feien servir una aplicació propietària que assegura, a la seva web, xifrat punt a punt de les converses. No sé el nivell de seguretat que requeria la trobada ministerial, però per poc seriosa que fos, no sembla massa adient confiar en un proveïdor privat la infraestructura de les comunicacions intergovernamentals. Tampoc ho seria confiar en una infraestructura governamental proposada per qualsevol dels participants, no saps mai com te la poden jugar els presumptes amics. Potser em direu exagerat, però no oblidem que la CIA era la propietària d’una empresa suïssa que va vendre durant molts anys maquinari de xifrat (evidentment amb possibilitats d’escoltes) que van comprar uns quants dels estats aliats. Els estats tenen interessos, no amics. La millor solució hagués estat una opció de codi obert, i per tant auditable i millorable, si s’escau, per tots els participants. 
Però la intrusió no va venir de les capacitats tècniques del periodista. Un dels participants, ministre,  es fa fer una fotografia per a penjar a les xarxes socials en la que es veien les credencials de connexió a la reunió. Tot excepte una sola xifra. No cal ser un superdotat per a deduir ràpidament com connectar-s’hi.

Potser sí que la reunió era banal, però també mostra una manca d’autoexigència personal i de regularitat en els processos i protocols a seguir, dues grans vulnerabilitats. Permetre segons quines llicències en situacions banals semblants a les serioses porta a adulterar els protocols en casos crítics.  

No ho oblidem, molts cops, massa cops, la seguretat de la informació i dels sistemes, passa pel factor humà, gairebé sempre la baula més feble del procés.


